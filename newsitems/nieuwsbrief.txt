Nieuwsbrief

1. Kort overzicht van 2017, wat kerncijfers
2. Voorbeelden van succesvolle initiatieven.
3. Jan Geerdes wordt initiatievenmakelaar.
4. Planning voor 2018

1.

Het Zoetermeerfonds bestaat nu ruim een jaar maar de impact op Zoetermeerse maatschappelijke initiatieven is flink. In 2017 hebben we 59 aanvragen voor een donatie binnengekregen, gemiddeld zo'n 5 per maand. Aanvragers vroegen voor een totaalbedrag van € 130.706,00, een bedrag dat de reikwijdte van het fonds ver te boven gaat.
Veel aanvragen voldeden niet aan de voorwaarden die het Zoetermeerfonds stelt voor een positieve beslissing. Soms kon dat worden bijgesteld, soms werden ze doorverwezen naar andere mogelijke donateurs, soms werd de aanvraag door de initiatiefnemer ingetrokken, soms moesten we aanvragers helaas teleurstellen.

20 initiatieven hebben uiteindelijk een bijdrage toegekend gekregen voor een totaal bedrag van € 26.861,00. Op dit moment zijn nog niet alle initiatieven die in 2017 zijn ingediend, afgerond.

Als je meer cijfers wilt over wat we in 2017 hebben gedaan, houdt dan de website en de Facebook-pagina van het Zoetermeerfonds in de gaten. Zodra ze beschikbaar zijn, laten we het weten.

2.

Een voorbeeld van een succesvol initiatief waaraan het Zoetermeerfonds heeft bijgedragen
is de Vredesweek die in september 2017 werd gehouden en werd georganiseerd door het ILOZ. Mede dankzij een donatie van het fonds konden veel Zoetermeerse met verschillende levensovertuigingen zich inzetten voor onder begrip en verbinding. [foto's]

Een ander voorbeeld is het Kinderpretplein, dat Miranda Roeleveld organiseerde en een groot succes werd. Met hulp van vele vrijwilligers konden kinderen in de kerstvakantie gedurende een hele middag aan allerlei activiteiten deelnemen in de grote tent die voor de Winterfair op het marktplein was opgezet. Het Zoetermeerfonds heeft ook hier een bijdrage aan geleverd.

3.

In september 2017 heeft het Zoetermeerfonds, in overleg met de gemeente, een adviseur voor initiatiefnemers aangesteld. Jan Geerdes legde hiervoor zijn werk als bestuursvoorzitter van het Zoetermeerfonds neer en trad aan in deze nieuwe functie. Hij doet zijn werk nu onder de titel Initiatievenmakelaar. Bestuurslid Edith Snoeij volgde hem op als bestuursvoorzitter.

De reden was dat het voor inwoners die ideeën hebben voor de stad het vaak niet eenvoudig is om deze ook in goede plannen om te zetten. De initiatievenmakelaar kan aanvragers helpen om plannen en begrotingen goed op papier te krijgen waardoor het voor potentiële donateurs makkelijker wordt om de plannen op hun inhoud te beoordelen.
De initiatievenmakelaar is daarom beschikbaar om mee af te spreken en ideeën voor te leggen. Kijk op de website van het fonds voor meer informatie en om een afspraak te maken.

De initiatievenmakelaar is ook aanwezig op het nieuwe Stadhuis-Forum. In maart zit Jan iedere dinsdagmiddag klaar om in gesprek te gaan met ondernemende bewoners. Ook enkele zaterdagochtenden is hij daar te vinden. Kijk hier voor meer informatie.

4.
2018 is nu ruim 2 maanden oud. Er zijn al een aantal aanvragen binnengekomen maar we hopen op nog veel meer. Het doel van het Zoetermeerfonds is om bewoners te motiveren, aan te moedigen, om zich, alleen of samen met anderen, in te zetten om Zoetermeer mooier te maken. We hebben een beperkt budget maar met dat geld kunnen we toch veel maatschappelijke plannen helpen uitvoeren. Dat leidt niet alleen tot een beter Zoetermeer voor iedereen maar ook voor meer betrokkenheid van inwoners met de lokale samenleving. 
Het Zoetermeerfonds werkt.

