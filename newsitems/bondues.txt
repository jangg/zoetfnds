In de uitzending van Verborgen Verleden waarin Armin van Buuren een deel van zijn voorouders ontdekte (kijk op NPO-start om de uitzending terug te zien), was er aandacht voor het plaatsje Bondues. Dit plaatsje ligt in Frankrijk, vlak bij Lille, net over de grens van België en Frankrijk.
[kaart van Bondues]

Dat trok gelijk mijn aandacht. Want ook vroege voorouders van Carla, mijn echtgenote, komen uit Bondues. Hoe dat zit zie je in de afstammingsreeks in figuur 2. De Verbiest'en zijn, voor zover ik tot nu toe kon nagaan, allemaal Leidenaren. En veel oudsten van de Verbiest-gezinnen heetten Theodorus, met als roepnaam Dorus of Doris.
[stamreeks]

In de winter van 1825, op 20 januari, toen Nederland nog een echt een middelgroot koninkrijk was en koning Willem I het land strak regeerde, trouwde de kleermakersknecht Dorus Verbiest met de spinster Willemina Segaar in Leiden. Zij hadden samen al een kind, hun zoontje Dorus, dat nu bij het huwelijk gewettigd werd. Daarna volgden nog meer kinderen, waaronder in 1826 Carel Johannes, een voorouder van Carla. En zo wordt de verbinding gemaakt met de familie Segaar die, zoals je kunt zien, haar wortels heeft in Frankrijk en wel in het plaatsje Bondues. Want de verre voorouder Pasquier Segar vertrok uit Bondues om zijn geluk te gaan zoeken in de Noordelijke Nederlanden en kwam, net als veel plaatsgenoten blijkens het verhaal van Armin van Buuren's voorouders, naar Leiden. Daar trouwde hij met Catherine Du Bonnet, waarschijnlijk ook afkomstig uit Frankrijk en het is mogelijk dat zij al samen waren op hun vlucht.

Dat veel mensen uit de omgeving van Lille naar Leiden kwam was geen toeval. Vóór 1560 was Leiden een kleine stad waar de lakenproductie een belangrijke bron van levensonderhoud vormde. Maar de reformatie kwam op en zette de verhoudingen binnen de Spaanse Nederlanden flink onder druk. Na de beeldenstorm in 1566 begon al snel de 80-jarige oorlog. Koning Filips II wilde met geweld zijn noordelijke onderdanen tot de orde roepen. Spaanse troepen 
gingen flink tekeer in de omgeving van Rijssel en Kortrijk. Er vielen veel doden, dorpen en steden werden platgebrand, de bevolking raakte op drift, de armoede nam enorm toe.

In die omgeving woonden en werkten vele mensen die werkten in de lakenindustrie. Ze raakten hun baan en inkomen kwijt en konden kiezen uit twee opties. Blijven en met de honger en armoede leren leven of vertrekken naar betere oorden en hopen op een betere toekomst. Aangezien mensen vaak erg gehecht zijn aan huis en haard, was de beslissing vaak lastig. Maar tussen 1580 en 1585 kozen veel mensen uit Bondues toch te vertrekken, richting Noorden. Ik vermoed dat ze in groepen reisden, hun kostbaarste spullen meenemend, voorzover dat kon. Ik denk dat daar ook veel werktuigen uit de lakenindustrie bij zaten. Zo kwamen velen in Leiden terecht.

In 1581 had Leiden ongeveer 12.000 inwoners, voor die tijd een niet gering aantal. Maar de instroom van vluchtelingen uit het deels verwoeste Vlaanderen was enorm. In korte tijd groeide de stad met duizenden nieuwkomers, van heinde en verre komend, overigens niet alleen uit Vlaanderen. Zo had in Leiden in 1622 ongeveer 45.000, een verviervoudiging in 40 jaar. De stad groeide flink uit haar jasje.

Dat zal ongetwijfeld tot onderlinge frictie hebben geleid maar als snel was duidelijk dat de mensen uit Frankrijk en Vlaanderen zeer waardevolle kennis en ervaring meebrachten.
Leiden groeide uit tot één van de belangrijkste Hollandse steden in de Gouden Eeuw, mede dankzij de vele Vlaamse vluchtelingen, waaronder de Segaars. Deze van oorsprong Franse familie woont dus als meer dan 400 jaar in Leiden. Veel Leidser kunnen ze niet worden vermoed ik!

